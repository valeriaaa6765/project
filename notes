В широкому сенсі римська елегія може охоплювати все, що написано латинською мовою та елегійним дистихом, метричним розміром, який був популярним від часів Римської республіки аж до Пізнього Середньовіччя. Однак в більш вузькому та загальноприйнятому значенні римська елегія стосується поезії видатної групи авторів, чия діяльність припала на часи переходу від Римської республіки до імперії.
Елегія виникла в Малій Азії, а як ліричний жанр сформувалася в 7 - 6 ст. до н. е. в Стародавній Греції. Етимологія самого терміну залишається неясною. Вважається, що слово «елегія» походить від давньогрецького «ἐλεγεῖον». Так стародавні греки називали елегійний дистих - двовірш, у якому чергуються гекзаметр з пентаметром. Поезію, яка написана таким двовіршем, називали «ἐλεγεῖα». Слово «ἐλεγεῖον» в свою чергу походить від «ἔλεγος», що означало у греків сумну пісню, яка виконувалася під акомпанемент флейти. Однак етимологія слова «ἔλεγος» залишається невідомою. Деякі дослідники вважають, що походження цього слова є догрецьким. Більшість же схиляється до того, що його джерелом є фрігійське слово «elêgn», яке означає «тростина» або «флейта».
